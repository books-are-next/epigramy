---
title: Králi D\. D\. D\.
contentType: poetry
---

<section>

## ERDENGÖTTER[**\[9\]**](../Text/epigrami_020.html#_ftn9)

Vidím mezi Pánbíčkem a knížaty  
vždy větší analogii:  
tak na příklad Pán Bůh stvořil psy  
a knížata tajnou policii.

## DEMOKRATSKÝ

Nechoď, Vašku, s pány na led,  
mnohý příklad máme,  
že pán sklouzne a sedlák si  
za něj nohu zláme.

## OBERSTLANDESAMTSPROJEKT[**\[10\]**](../Text/epigrami_020.html#_ftn10)

Vaše Majestátnost ráčí znáti  
věrnou lásku Čechů k osobě  
zeměpána, jak prahnou magnáti  
sloužit králi, trůnu k ozdobě,  
pročež račte dekretovat,  
by se mohl titulovat  
některý hrabě český  
Nejvyšší Zouvák Zemský.

## RUSKÁ KONSTITUCÍ

Odjakživa dovoluje  
ruský car velmožům  
míti třebas tisíc duší,  
jenom žádný rozum.

## INS STAMMBUCH Sr HOCHGEBOREN[**\[11\]**](../Text/epigrami_020.html#_ftn11)

Každý dělej svoje,  
milý pane můj:  
sedlák žito z hnoje  
a ty z žita – hnůj.

             (Logau)

## § 1

Tak zní první kriminální článek:  
každý zloděj, jenž položí na –  
oltář spravedlnosti berana,  
čist a práv buď jak beránek.

## POLITICKÝ

Pomodli se, Čechu,  
k svatém Vojtěchu,  
by tě vzaly samostatné  
národy do cechu.

## FIGURA INVERSIONIS[**\[12\]**](../Text/epigrami_020.html#_ftn12)

Na kříž reformátora!  
byla metoda stará.  
Nyní svět pověsí spíš  
na reformátora kříž.

## SUMÁRNÍ VÝTAH  
Z PROTOKOLU VALNÉHO SNĚMU  
STAVŮ ČESKÝCH I MORAVSKÝCH

Zuk, zuk, zuk!  
Kontrbucí dám,  
nic nevydělám!

## IUS REGALE[**\[13\]**](../Text/epigrami_020.html#_ftn13)

_Professor iuris examinans dicit_:[^14]  
Pročpak každý král a každé kníže  
sází v žalář v okovy za mříže  
dělajících _falešné_ peníze?  
_Studiosus respondens dicit:_[^15]  
Každého to mistra hněte,  
jiný-li se do řemesla plete.

## PURKMISTRU SLAVNÉ OBCE B…

Chlubíváš se, a sic podle práva,  
že jsi _čtyr tisíců_ měšťan hlava;  
jenom to se přimysliti sluší –  
jaké musí mít ta hlava uši!

</section>

[^1]: Definitio disciplinaris – věroučná definice.

[^2]: Perfectibilitas fidei catholicae – dokonalost katolické víry.

[^3]: Aus ihren Werken werder ihr sie erkennen – podle jejích skutků poznáte ji.

[^4]: Demonstratio miraculorum – důkaz zázraků.

[^5]: Ecclesia militans – církev bojující.

[^6]: Evangelium sophisticum – sofistikované, chytrácké evangelium.

[^7]: Societas Jesu – Tovaryšstvo Ježíšovo.

[^8]: Vetus testamentum praefiguravit Novum – Starý zákon, předobraz Nového.

[^9]: Erdengötter – zemští bohové.

[^10]: Oberstlandesamtsprojekt – návrh nejvyššího zemského úřadu.

[^11]: Ins Stammbuch Sr Hochgeboren – do památníku Jeho Výsosti.

[^12]: Figura inversionis – způsob obratu.

[^13]: Ius regale – panovnické právo.

[^14]: _Professor iuris examinans dicit –_ Zkoušející profesor práva praví.

[^15]: _Studiosus respondens dicit –_Odpovídající student praví.

[^16]: Verba docent, exempla trahunt – slova poučují, příklady táhnou.

[^17]: Antigall – rozuměj Gall = Havel (Havlíčkův pseudonym).

[^18]: Triplex immaculatio – trojnásobná neposkvrněnost.

[^19]: Umgang mit Menschen – styk s lidmi.

[^20]: Beata Virgo Maria jesuitis salutem – Blahoslavená Panna Maria pozdravuje jezuity.

[^21]: Les Bohémiens et les Caraïbes – Cikáni a moderní Karibové (indiánští lidojedi).

[^22]: Landtag – zemský sněm.

[^23]: Comparatio a maiori ad minus – přirovnání většího k menšímu.

[^24]: _Kollarus_, poeta magnus nec non philantropus slavicus – Kollár, velký básník a slovanský. Lidumil.

[^25]: _Gallus Borovianus_, qui habet malum cor – Havel Borovský, který má špatné srdce.

[^26]: **Kollarus** oculos sursum tollit et dicit rimum – Kollár zvedne oči vzhůru a říká rým.

[^27]: **Gallus procurrit** in scenam et despicienter dicit rimum – Havel vyběhne na scénu a s pohrdáním říká rým.

[^28]: Initium sapientiae – počátek moudrosti.

[^29]: Ex ungue leonem – podle drápu poznáš lva.

[^30]: Versus memoriales  – verše k zapamatování.
