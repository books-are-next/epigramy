---
title: Vlasti D\. D\. D\.
contentType: poetry
---

<section>

## VELMI MNOHÝM ČESKÝM BÁSNÍKŮM

Věčná vaše píseň: „Jaká slast  
milovati českou vlast!“ –  
Má-li však mít z vaší lásky zisku,  
nedávejte písně své do tisku.

## ETYMOLOGICKÝ

Odkud vzalo – zkouším žáky –  
jméno Rakous počátek? –  
Od _raků_, neb oni taky  
chodí pořád nazpátek!“

## OBRANA ČASOPISU „PŘÍTELE MLÁDEŽE“

Sto let v očistci ať za tu křivdu hoří,  
kdo nadává pro Přítele konzistoři:  
vždyť chudinka nemá žádné děti;  
jak má umět s dětmi zacházeti!

## ETNOGRAFSKÝ

Hanák velké panák,  
ztěžka vekračoje:  
jedno nohó drohó  
kpředo postrkoje.

## GEOGRAFICKÝ

(Když se zeměpisci chlubili, že do Čech odjinud žádná řeka neteče.)

Nechlubte se, vlastenci,  
není to věc řádná,  
že neteče odjinud  
do Čech voda žádná.

Točíme-li ze sudu  
nedolévajíce,  
zůstanou nám naspodu  
brzy jen kvasnice.

Nechlubte se, nechlubte,  
špatná je to sláva,  
že vytéká do Němec  
všechna česká šťáva.

## MEČ A KALICH

Proč byly husitské rvačky? –  
Rozhodnout se nimi mělo,  
má-li se jíst boží tělo  
s omáčkou neb bez omáčky.

## OZNÁMENÍ

(Z ruských novin)

V Evropě se ztratil  
před dvěma sty lety – _český král__,  
_žádá se uctivě,  
by ho, kdo ho najde, – odevzdal  
v Petěrburku Mikuláši cáru,  
dá mu za to bečku kaviáru.

## OST UND WEST

Rytíř sv. Vladimíra mluví:

Muzeum nestavte  
dole u Vltavy  
přijde z jara  
voda jará,  
do Němec ho splaví.

Raději ho nechte  
na Hradčanech státi,  
bude na něj  
vítr zdravej  
od severa váti.

## ČESKÁ MODLITBA

Svatý Jene z Nepomuku,  
drž nad námi svoji ruku,  
ať nám Bůh dá, co dal tobě,  
by náš jazyk nezhnil v hrobě!

## NÁPIS NA JISTÉM DOMĚ NA HRADČANECH

Pochválen buď Hospodin!  
Nebuď, brachu, ťululum;  
není zde větrný mlýn,  
je zde České muzeum.

## NÁPIS NA SOCHU KARLA IV.

k pětistileté památce založení vysokých škol pražských

V školách Karlem řád uveden:  
Němcům tři a nám hlas jeden.  
Zdálo se nám málo být,  
chtěli jsme je všechny mít;  
zato nyní pláčem v hořkém času:  
„Otče Karle, kýž je kousek hlasu!“

## LITERÁRNÍ ORIGINÁLNOST

Připodobníme, pane švaře,  
literaturu Němců – faře,  
z které by všechny hezké  
spisy a knihy české  
musely křticí listy brát,  
kdyby se někdy chtěly brát.

## NOUZE NAUČILA DALIBORA HOUSTI

K divadlu se nám jen nedostává: dům,  
básníků, aktérů a pak publikum.  
Proto, páni, radím akcie  
k stavbě chrámu české Thalie.  
Když jich jenom hodně rozprodáte  
a pak honem cihel naděláte,  
musí být, kdo je akcionérem,  
básníkem, publikum nebo aktérem.

## ÚČINKY BĚLOHORSKÉ BITVY

Pokavad se s Čechů  
kacířství nesmeklo,  
měli v Čechách nebe  
a po smrti peklo;  
co nám, Ferdinande,  
osud poslal tebe,  
máme v Čechách peklo  
a po smrti nebe.

## NÁPIS NA PRAŽSKÉM NÁDRAŽÍ

vystaveném 1845

Co se divíš, bratře Čechu, jak entuziasta?  
Připojili Prahu k Vídni železem – i basta.

</section>
