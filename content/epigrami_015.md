---
title: Vlasti
contentType: poetry
---

<section>

## KRLEŠ! KRLEŠ! KRLEŠ!

Pojďte, vlastenci, jež srdce bolí,  
že Bůh nenadělil Čechy solí,  
pojďme, modleme se, by dobrota  
boží v Čechách ráčila zavést  
zase na všetečnou ženskou trest  
takový, jak byl za časů Lota:  
tak dá Čechům spravedlnost Páně  
více soli než wieliczské báně.  
Krleš! Krleš! Krleš!

## COMPARATIO A MAIORI AD MINUS[**\[23\]**](../Text/epigrami_020.html#_ftn23)

Co jsou řimsy v kloboučnickém krámu,  
to jsou hlavy pražských mladých pánů.

## ČESKÁ HLAVA

„Česká hlava stěnu proráží!“  
To jest moje naděje i víra,  
o kterouž se v bouři nesnází  
národ český pevně podepírá.  
Čech nezoufá nikdy, v nejtužším neštěstí davu  
spoléhá se na svou staročeskou tvrdou hlavu.  
A pokladu toho, jemuž rovna svět nezná,  
měl bych se odřeknout jenom já?

## MODLITBA BYROKRATŮ

V hlavě slámu, v srdci kámen  
dejž nám, Bože! – „Staň se! Amen!“

## \* \* \*

V Jesenicích, slyšte, lidi, stal se žert,

narodil se z staré baby mladý čert.  
Obtěžkali starou babu jelitem,  
porodila satanáše s ocasem.  
Rozpárali babě břicho nůžkama,  
vytáhli z ní satanáše s růžkama.

———

Jak z ní vylez mladý čertík, hned mluvil,  
po německu hnedle babu pozdravil.

## Chleboslav Vokůrka, vlastenec:  
PROTICHŮDCI

OSOBY:  
1\. _KOLLARUS_, poeta magnus nec non philantropus slavicus.[^24]  
2. _GALLUS BOROVIANUS_, qui habet malum cor.[^25]

_**KOLLARUS** oculos sursum tollit et dicit rimum:[^26]_

Rada matky Slávy.  
Co jsi ty? Čech. Co ty? Rus. Co ty? Srb.  
A ty? Jáť Polák jestem.  
Dítky moje, svornost! Nechte to, mluvte:  
Slavjan.

_**GALLUS** **procurrit in scenam et despicienter dicit rimum:[^27]**_

Kušte, kluci, darebáci,  
Češi, Rusi i Poláci!  
Držte huby nevymyté, to vám povídám,  
sic vám je tu dohromady všechněm nabaňkám.  
Rus a Polák – Čech a Slovan – to že vám je rovno?  
Dobytkové! Co vám z toho všeho pojde? – H –!

## ZKAŽENÝ KRAKOWIAK

„Karle, již těch hádek nech,“  
povídala Fanka,  
„buď si Slovan nebo Čech,  
jen když nejsi Hanka!“

## NEJSI-LI SLOVAN, NEJSI ČECH!

Jsem-li Slovan, jsem-li Čech,  
co se na to ptáte?  
Jsem-li s vámi, proti vám,  
což tak o to dbáte?

Zde můj pevný úmysl je vysloven:  
věčně vám chci býti ve všem neroven,  
a náleží-li jméno _„člověk“_ vám,  
i člověčenství milerád se odříkám.

## SVORNOST

Takto _svornosti_ té vaší tajný smysl zní:  
„Dělej ty, co chceme my.“  
U mne tedy zase _svornost_ znamená:  
„Dělejte vy, co chci já.“

## ALEGORIE

Počkej, ty Hanko,  
mám já na tě kulku,  
abysi si nebral  
za příklad Mikulku.

## POZDNÍ ROZUM

Nekřesej do kaše,  
křesej do troudu;  
a o lásce k vlasti  
nekaž velbloudu.

## JESZCZE POLSKA NIEZGINĘŁA

A třeba nám odzpívali –  
ej, – všechno má svůj čas!  
A čím my jindy bývali,  
budem přec ještě zas!

</section>

[^1]: Definitio disciplinaris – věroučná definice.

[^2]: Perfectibilitas fidei catholicae – dokonalost katolické víry.

[^3]: Aus ihren Werken werder ihr sie erkennen – podle jejích skutků poznáte ji.

[^4]: Demonstratio miraculorum – důkaz zázraků.

[^5]: Ecclesia militans – církev bojující.

[^6]: Evangelium sophisticum – sofistikované, chytrácké evangelium.

[^7]: Societas Jesu – Tovaryšstvo Ježíšovo.

[^8]: Vetus testamentum praefiguravit Novum – Starý zákon, předobraz Nového.

[^9]: Erdengötter – zemští bohové.

[^10]: Oberstlandesamtsprojekt – návrh nejvyššího zemského úřadu.

[^11]: Ins Stammbuch Sr Hochgeboren – do památníku Jeho Výsosti.

[^12]: Figura inversionis – způsob obratu.

[^13]: Ius regale – panovnické právo.

[^14]: _Professor iuris examinans dicit –_ Zkoušející profesor práva praví.

[^15]: _Studiosus respondens dicit –_Odpovídající student praví.

[^16]: Verba docent, exempla trahunt – slova poučují, příklady táhnou.

[^17]: Antigall – rozuměj Gall = Havel (Havlíčkův pseudonym).

[^18]: Triplex immaculatio – trojnásobná neposkvrněnost.

[^19]: Umgang mit Menschen – styk s lidmi.

[^20]: Beata Virgo Maria jesuitis salutem – Blahoslavená Panna Maria pozdravuje jezuity.

[^21]: Les Bohémiens et les Caraïbes – Cikáni a moderní Karibové (indiánští lidojedi).

[^22]: Landtag – zemský sněm.

[^23]: Comparatio a maiori ad minus – přirovnání většího k menšímu.

[^24]: _Kollarus_, poeta magnus nec non philantropus slavicus – Kollár, velký básník a slovanský. Lidumil.

[^25]: _Gallus Borovianus_, qui habet malum cor – Havel Borovský, který má špatné srdce.

[^26]: **Kollarus** oculos sursum tollit et dicit rimum – Kollár zvedne oči vzhůru a říká rým.

[^27]: **Gallus procurrit** in scenam et despicienter dicit rimum – Havel vyběhne na scénu a s pohrdáním říká rým.

[^28]: Initium sapientiae – počátek moudrosti.

[^29]: Ex ungue leonem – podle drápu poznáš lva.

[^30]: Versus memoriales  – verše k zapamatování.
