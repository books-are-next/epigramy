---
title: Církvi D\. D\. D\.
contentType: poetry
---

<section>

## NEDŮSTATEČNOST

Dokazují kněži z plných plíc,  
že _náš_ rozum po tom rajském ovoci  
za moc nestojí bez božské pomoci.

Věřím, páni, věřím ještě víc,  
že váš rozum i s tou božskou pomocí  
nestojí za nic.

## TOAST

Sláva slavným! Od všech budiž ctín  
farář v Miletíně!  
Nemá nad něj milejšího Hospodin  
ani hospodyně.

## DEFINITIO DISCIPLINARIS[**\[1\]**](../Text/epigrami_020.html#_ftn1)

V naší církvi – brachu, věz! –  
růžence, obrazy, panny,  
míval-li je v rukou kněz,  
jmenují se _dotejkany_.

## „ANI JEDINÝ PUNKTÍK NEPOMINE Z ZÁKONA“

Ježíš u Mat. V. 18

Házelo se – jakož v biblí zní –  
na cizoložnice kamení:  
římská církev trestá ještě více –  
kněžmi hází na cizoložnice.

## Popsání ruských národních obyčejů a slavností

## I. Крещение

Biskup světí na památku _křestu_  
skrz led vodu veškerému městu,  
které s pobožností, plné víry  
pít se hrne z této svaté díry.

Pak bývají ti, co pili,  
by se dvakrát netlačili,  
od kozáků knutem odehnáni  
_na památku biřmování_.

## PERFECTIBILITAS FIDEI CATHOLICAE[**\[2\]**](../Text/epigrami_020.html#_ftn2)

Oj, raduj se, katolická chaso,  
máme boží krev a boží maso; –  
ještě boží střeva – potom na letnice  
bude dělat papež boží jitrnice.

## MYSTICKÝ VÝKLAD

Kalkulujíc velmi zdravě,  
svatá církev mitry vymyslila:  
totiž že má málo v hlavě,  
na hlavu si mnoho postavila.

## MAT. VIII., 28–34

U Matouše v osmé kapitole  
šel pan Ježíš v gadarenské pole;  
velel… ejhle, zástup v plném chóře  
v slepé poslušnosti vrh se v moře. –  
Borovský v tom našel smysl vyšší,  
soudí, že to byli _první mniši__._

## NOVÝ NÁPIS

který bude 1848 vytesán nad posluchárnami teologické fakulty

Nehřeš ústy ani sluchem,  
blahoslaveni jsou chudí duchem.

## „AUS IHREN WERKEN WERDER  
IHR SIE ERKENNEN“[**\[3\]**](../Text/epigrami_020.html#_ftn3)

Ze všech se mi řecká víra zdá  
nejvíc učenému prospěšná;  
a to proto, neboť zahání  
časté v chrámu k zemi padání  
hemoroidy a zacpání.

## Z HISTORIE LITERATURY ČESKÉ

Českých knížek hubitelé lití:  
plesnivina, moli, jezoviti.

## SELSKÝ

Farář dělá z chleba a vína  
pro duše selské  
tělo a krev:  
sedlák dělá tělem a krví  
pro tělo kněžské  
víno a chléb.

## DEMONSTRATIO MIRACULORUM[**\[4\]**](../Text/epigrami_020.html#_ftn4)

Div-li, že pět chlebů, dvě rybice  
nasytily lidstva na tisíce:  
vždyť pak podnes ještě tyto divy  
tolik tisíc _černých_ pánů živí.

## ECCLESIA MILITANS[**\[5\]**](../Text/epigrami_020.html#_ftn5)

Proti církve protivníkům,  
bezbožným akatolíkům,  
vydal páter Rožeň podlé zvyku  
na sto arších ostrou polemiku:  
v tuhé vazbě s kovanými rohy,  
všem kacířům může přetlouc’ nohy.

## POMNĚNKY

Kdykoli slyšívám  
hlásat Rožně kázání nějaké,  
vždycky si vzpomínám,  
že Bileámův osel mluvil také.

## ROŽEŇ-SAMSON

Páter Rožeň zápalem hrdinským  
slouží papeži a římské víře,  
jako Samson proti Filištinským  
bouří s kazatelny na kacíře.  
Jako Samson svatou církev brání,  
jako pravý Samson – oslí skrání.

## DŮKAZY SUBJEKTIVNÍ

Ač jsem křesťan, nevěřil jsem přec,  
že kdy bude jeden ovčinec,  
ale když jsi ty měl přístup k dveřím,  
kozle Rožni, již i tomu věřím.

## \* \* \*

Pročpak mají mnišské cechy

na kloboucích velké střechy  
jako preses Antonín? –  
Rádi mají v mozku stín.

## EVANGELIUM SOPHISTICUM[**\[6\]**](../Text/epigrami_020.html#_ftn6)

Ateistou buď, toť víra jistá,  
Pán Bůh sám je také ateista.

## PŘÍČINY PÁDU JEZOVITSKÉHO ŘÁDU

Hlavní pádu jezovitů důvod,  
že byl _chromý_ jeho původ;  
pročež, ač je bylo zvednout věcí snadnou,  
vsázím se, že brzy zas upadnou.

## SOCIETAS JESU[**\[7\]**](../Text/epigrami_020.html#_ftn7)

Pravil Tatík svému Synu:  
Hodný’s, hošku, leč mne mrzí velmi,  
že si s tebou kamarádí šelmy,  
to ti více neprominu.

## KUPECKÁ VÝSTRAHA

(Z Augšpurských novin)

Lojolovi dědicové šálí lid,  
že jsou v kompanii se mnou.  
To zde prohlašuju za lež zjevnou,  
anť jsem nikdy nebyl, aniž míním být;  
střež se uvěřit jim, kdo můj přítel!  
             _Ježíš Kristus_,  
              lidstva Vykupitel

## KAZUISTICKÝ

Ptá se, byl-li jezovitou Jonáš,  
ninivetský misionář? –  
Nemoh býti. V tom je chyba,  
že Jonáše polkla ryba;  
jezovita – pravím vám –  
byl by polkl rybu sám.  
Nebyl jezovita: neb ho měla  
tři dni v břiše, a nezcepeněla.

## ETYMOLOGICKÝ

Jezovit pochází spíše  
od ježka než od Ježíše.

## TALENTY

Pavlu hůř a Petru líp,  
ticho, závist, ticho!  
Kacířům dal Pán Bůh vtip,  
svaté církvi břicho.

## NÁPIS NA BUDOUCÍ JEZOVITSKOU KOLEJ V PRAZE

Hajej, hajej, stará Praho,  
hajulinkej, moje blaho!  
Pš, pš, dadej, noc se blíží,  
přiletěli netopýři.

## VETUS TESTAMENTUM PRAEFIGURAVIT NOVUM[**\[8\]**](../Text/epigrami_020.html#_ftn8)

Stejní hrdinové jsou  
Samson s Hynkem Lojolou:  
jeden míň a druhý více  
pustil lišek do pšenice.

</section>

[^1]: Definitio disciplinaris – věroučná definice.

[^2]: Perfectibilitas fidei catholicae – dokonalost katolické víry.

[^3]: Aus ihren Werken werder ihr sie erkennen – podle jejích skutků poznáte ji.

[^4]: Demonstratio miraculorum – důkaz zázraků.

[^5]: Ecclesia militans – církev bojující.

[^6]: Evangelium sophisticum – sofistikované, chytrácké evangelium.

[^7]: Societas Jesu – Tovaryšstvo Ježíšovo.

[^8]: Vetus testamentum praefiguravit Novum – Starý zákon, předobraz Nového.

[^9]: Erdengötter – zemští bohové.

[^10]: Oberstlandesamtsprojekt – návrh nejvyššího zemského úřadu.

[^11]: Ins Stammbuch Sr Hochgeboren – do památníku Jeho Výsosti.

[^12]: Figura inversionis – způsob obratu.

[^13]: Ius regale – panovnické právo.

[^14]: _Professor iuris examinans dicit –_ Zkoušející profesor práva praví.

[^15]: _Studiosus respondens dicit –_Odpovídající student praví.

[^16]: Verba docent, exempla trahunt – slova poučují, příklady táhnou.

[^17]: Antigall – rozuměj Gall = Havel (Havlíčkův pseudonym).

[^18]: Triplex immaculatio – trojnásobná neposkvrněnost.

[^19]: Umgang mit Menschen – styk s lidmi.

[^20]: Beata Virgo Maria jesuitis salutem – Blahoslavená Panna Maria pozdravuje jezuity.

[^21]: Les Bohémiens et les Caraïbes – Cikáni a moderní Karibové (indiánští lidojedi).

[^22]: Landtag – zemský sněm.

[^23]: Comparatio a maiori ad minus – přirovnání většího k menšímu.

[^24]: _Kollarus_, poeta magnus nec non philantropus slavicus – Kollár, velký básník a slovanský. Lidumil.

[^25]: _Gallus Borovianus_, qui habet malum cor – Havel Borovský, který má špatné srdce.

[^26]: **Kollarus** oculos sursum tollit et dicit rimum – Kollár zvedne oči vzhůru a říká rým.

[^27]: **Gallus procurrit** in scenam et despicienter dicit rimum – Havel vyběhne na scénu a s pohrdáním říká rým.

[^28]: Initium sapientiae – počátek moudrosti.

[^29]: Ex ungue leonem – podle drápu poznáš lva.

[^30]: Versus memoriales  – verše k zapamatování.
