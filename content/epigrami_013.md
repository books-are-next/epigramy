---
title: Církvi
contentType: poetry
---

<section>

## NÁMITKA DR. STRAUSZOVI

Když se rozcházeli apoštolé,  
nic nevzali s sebou; avšak hole  
dovolil jim Ježíš vzíti přec.  
Holou rukou těžko vést šarvátky,  
věděl, jaké budou v církvi hádky –  
jenom Pán Bůh ví budoucí věc.

## BEATA VIRGO MARIA JESUITIS SALUTEM[**\[20\]**](../Text/epigrami_020.html#_ftn20)

Děkuji vám za to udatenství,  
jímž jste zastávali mé panenství;  
děkuji vám dvakrát, neb bych  
nebyla panenství zachovala,  
kdybych byla v létech mladých  
vaše moralisty čítávala.

## APOLOGIE TÁBORITŮ

Dobřeť zkoumal Žižka, než sek mečem svým,  
obě víry okem nepředpojatým:  
pravým kališnickou,  
levým katolickou.

## CO JEST BŮH?

Bůh jest ryba! Na to důvod mám:  
tělo boží dovoleno nám  
jako jiných vodních neviňátek  
jíst a přijímati také v pátek.

## ŽIDOVSKÝ

Křesťan:

Pročpak v Boha otce, vy Židé,  
věříte a v Boha syna ne?

Žid:

Mohu-li pak Synu uvěřiti,  
má-li Otec jeho věčně žíti?

## RADY ZVÍŘAT

Zpíval lidem ostříž,  
když si sedal na kříž:  
„Raděj velkého mít muže  
nežli malé bůže!“

Vrabec také zpíval,  
zase jiným slohem:  
„Raděj moudrým člověkem být  
nežli hloupým Bohem.“

## LES BOHÉMIENS ET LES CARAÏBES MODERNES[**\[21\]**](../Text/epigrami_020.html#_ftn21)

Ó, stala se na Golgatě  
přesmutná novina,  
oběsili šelmy Němci  
Pánbíčkovi syna.

Oběsili šelmy Němci,  
potom zakopali,  
katolíci na pečínku  
zas ho vyhrabali.

Teď ji jedí ve všední den,  
také když je gala;  
ajaj, ajaj, milý Bože,  
jak jim zachutnala.

## \* \* \*

Bůh, náš Otec, pro chování

deset nám dal přikázání;  
ale církev, jeho Máť,  
zkrátila je v jedno: Plať!

## PODÁVÁNÍ MASA S OMÁČKOU  
ČILI LAETA COMMUNIO

Jestlipak ještě, ty černá chaso,  
dáváš věřícím s omáčkou maso?  
Ba ovšem, že se pořád  
koná u nás ten neřád.

</section>

[^1]: Definitio disciplinaris – věroučná definice.

[^2]: Perfectibilitas fidei catholicae – dokonalost katolické víry.

[^3]: Aus ihren Werken werder ihr sie erkennen – podle jejích skutků poznáte ji.

[^4]: Demonstratio miraculorum – důkaz zázraků.

[^5]: Ecclesia militans – církev bojující.

[^6]: Evangelium sophisticum – sofistikované, chytrácké evangelium.

[^7]: Societas Jesu – Tovaryšstvo Ježíšovo.

[^8]: Vetus testamentum praefiguravit Novum – Starý zákon, předobraz Nového.

[^9]: Erdengötter – zemští bohové.

[^10]: Oberstlandesamtsprojekt – návrh nejvyššího zemského úřadu.

[^11]: Ins Stammbuch Sr Hochgeboren – do památníku Jeho Výsosti.

[^12]: Figura inversionis – způsob obratu.

[^13]: Ius regale – panovnické právo.

[^14]: _Professor iuris examinans dicit –_ Zkoušející profesor práva praví.

[^15]: _Studiosus respondens dicit –_Odpovídající student praví.

[^16]: Verba docent, exempla trahunt – slova poučují, příklady táhnou.

[^17]: Antigall – rozuměj Gall = Havel (Havlíčkův pseudonym).

[^18]: Triplex immaculatio – trojnásobná neposkvrněnost.

[^19]: Umgang mit Menschen – styk s lidmi.

[^20]: Beata Virgo Maria jesuitis salutem – Blahoslavená Panna Maria pozdravuje jezuity.

[^21]: Les Bohémiens et les Caraïbes – Cikáni a moderní Karibové (indiánští lidojedi).

[^22]: Landtag – zemský sněm.

[^23]: Comparatio a maiori ad minus – přirovnání většího k menšímu.

[^24]: _Kollarus_, poeta magnus nec non philantropus slavicus – Kollár, velký básník a slovanský. Lidumil.

[^25]: _Gallus Borovianus_, qui habet malum cor – Havel Borovský, který má špatné srdce.

[^26]: **Kollarus** oculos sursum tollit et dicit rimum – Kollár zvedne oči vzhůru a říká rým.

[^27]: **Gallus procurrit** in scenam et despicienter dicit rimum – Havel vyběhne na scénu a s pohrdáním říká rým.

[^28]: Initium sapientiae – počátek moudrosti.

[^29]: Ex ungue leonem – podle drápu poznáš lva.

[^30]: Versus memoriales  – verše k zapamatování.
