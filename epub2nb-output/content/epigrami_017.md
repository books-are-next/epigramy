---
title: Světu
contentType: poetry
---

<section>

## LOGIKA A PRANOSTIKA

Měkká kaše, tvrdý kámen,  
mnoho vojáků, málo panen;  
mnoho čápů, mnoho žab,  
nestav svíčku pod odkap.

## EX UNGUE LEONEM[**\[29\]**](../Text/epigrami_020.html#_ftn29)

Slováci svůj jazyk hájí,  
jaký národ, taký zvyk,  
Madaři jim o něj hrají,  
jaké prase, taký kvik.

## ZLÉ A DOBRÉ SRDCE

Když nechválím bídné kousky tvé,  
trousíš o mně, že mám srdce zlé.  
Nesplácím ti stejně za tvou vinu;  
dobré jest tvé srdce – psovi na svačinu.

## ZLODĚJ

Zloděj bližního prý nemiluje, –  
vždyť on se s ním rozděluje.

## ČLOVĚK

Máš-li mnoho, frkáš,  
máš-li málo, brkáš,  
máš-li jmění jen tak tak,  
spokojen nejsi nikterak.

## VÝSTRAHA

Všichni blázni, milý synu,  
ti se snadně obživí;  
kdo má rozum, ten má vinu  
a za ni trpět musí.

## VERSUS MEMORIALES[**\[30\]**](../Text/epigrami_020.html#_ftn30)

Chceš-li v strachu, v nepokoji žít,  
musíš k tomu vtip a rozum mít;  
chceš-li dodělat se vezdejšího chleba,  
bývej hloupým, kde je toho třeba.

## BAJKA POLITICKÁ

Ve Švejcarech v demokratském kraji,  
kde si na republikány hrají,  
sed si vedle orla vrabčík smělý dosti,  
začimčařiv cosi o rovnosti.  
Orel polknul vrabce místo naučení,  
že přec nikdy vrabec orlu roven není.

## PŮJČKA ZA OPLÁTKU

Hodná žena byla,  
Pán Bůh jí dej věčnou slávu!  
Jenže po celý rok pila  
pětkrát za den škodnou kávu.

Řádný manžel byl,  
buď mu nebe milostivo!  
Jenže jednou denně pil  
do desíti džbánků pivo.

## TOMÁŠ II.

Mnohé věci věřím rád,  
nemusím je omakat;  
jiné, než jim víru dám,  
dříve dobře omakám;  
mnohé držím přec za šal,  
třeba bych je omakal.

## \* \* \*

Se sedlákem div se stal,

míru pšenice vyscal.  
Však to žádný div nebyl,  
když ji sedlák dřív propil.

## EKONOMICKÝ

Sedláčku, díravá střecha  
špatná při dešti útěcha;  
povycpej ji koudelí,  
sice zmokneš v posteli.

## RADA HLOUPÉMU JANKOVI

„Po obědě, Janku,  
nesmíš“ – prála máti,  
„oblizovat pysky,  
nýbrž utírati.

Ale po hubičce,  
můj Janečku milej,  
třeba se oblízni,  
jen se neutírej!“

## OSEL A LIŠKA

Osel člověk, ten se lehce zná,  
pořád zpívá: já, já, já, já, já!  
Zato trpce cítí vás, vám, vy,  
nosí za vás přetěžké žoky.

Liška člověk, ten vždy myslí: já,  
jenomže to neřekne nikdy,  
nýbrž zpívá pořád: vás, vám, vy,  
a své žoky jiným nosit dá.

## \* \* \*

Řádný člověk, když je mlád,

celý svět by předělal rád,  
když pak přijde do středních let,  
prostřední chce mít celý svět;  
a potom, když je již stár,  
chce mít na světě tichost már.

## ŠLECHTICKÁ KREV

Vidím mezi rolnictvem a měšťany  
knížata, jak si hrajou vždy na pány.  
V hlavě mají seno, slámu,  
k tomu ještě mnohou dámu.

## \* \* \*

Lenoš a řvi,

dají mzdu dví!  
Pracuj a kuš,  
hubu suš!

## \* \* \*

Napřed proč?

A potom kroč.

</section>

[^1]: Definitio disciplinaris – věroučná definice.

[^2]: Perfectibilitas fidei catholicae – dokonalost katolické víry.

[^3]: Aus ihren Werken werder ihr sie erkennen – podle jejích skutků poznáte ji.

[^4]: Demonstratio miraculorum – důkaz zázraků.

[^5]: Ecclesia militans – církev bojující.

[^6]: Evangelium sophisticum – sofistikované, chytrácké evangelium.

[^7]: Societas Jesu – Tovaryšstvo Ježíšovo.

[^8]: Vetus testamentum praefiguravit Novum – Starý zákon, předobraz Nového.

[^9]: Erdengötter – zemští bohové.

[^10]: Oberstlandesamtsprojekt – návrh nejvyššího zemského úřadu.

[^11]: Ins Stammbuch Sr Hochgeboren – do památníku Jeho Výsosti.

[^12]: Figura inversionis – způsob obratu.

[^13]: Ius regale – panovnické právo.

[^14]: _Professor iuris examinans dicit –_ Zkoušející profesor práva praví.

[^15]: _Studiosus respondens dicit –_Odpovídající student praví.

[^16]: Verba docent, exempla trahunt – slova poučují, příklady táhnou.

[^17]: Antigall – rozuměj Gall = Havel (Havlíčkův pseudonym).

[^18]: Triplex immaculatio – trojnásobná neposkvrněnost.

[^19]: Umgang mit Menschen – styk s lidmi.

[^20]: Beata Virgo Maria jesuitis salutem – Blahoslavená Panna Maria pozdravuje jezuity.

[^21]: Les Bohémiens et les Caraïbes – Cikáni a moderní Karibové (indiánští lidojedi).

[^22]: Landtag – zemský sněm.

[^23]: Comparatio a maiori ad minus – přirovnání většího k menšímu.

[^24]: _Kollarus_, poeta magnus nec non philantropus slavicus – Kollár, velký básník a slovanský. Lidumil.

[^25]: _Gallus Borovianus_, qui habet malum cor – Havel Borovský, který má špatné srdce.

[^26]: **Kollarus** oculos sursum tollit et dicit rimum – Kollár zvedne oči vzhůru a říká rým.

[^27]: **Gallus procurrit** in scenam et despicienter dicit rimum – Havel vyběhne na scénu a s pohrdáním říká rým.

[^28]: Initium sapientiae – počátek moudrosti.

[^29]: Ex ungue leonem – podle drápu poznáš lva.

[^30]: Versus memoriales  – verše k zapamatování.
