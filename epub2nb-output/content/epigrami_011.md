---
title: Světu D\. D\. D\.
contentType: poetry
---

<section>

## MISANTROPSKÝ

Od čerta vás pro ten božský hněv  
Ježíš koupil za všechnu svou krev,  
já však mním, když na mne přijde spleen,  
že bych za vás nedal trochu slin.

## PATRONI HALIČE

Od Boha mám písek a vlky,  
od Kazimíře šlachtu a izraelity,  
od Františka Šváby a jezovity,  
Mikuláš mi dá činy a činovníky.

## KRAKOWIAKI

Ty krakovská obec,  
země neodvislá,  
vyběhni na kopec,  
sic tě spláchne Visla.  
Slavná republiko,  
vylez na stodolu,  
sic tě Visla spláchne  
z volného prestolu.  
V Rakousích již taje,  
běží Visla zčerstva,  
z prestolu tě spláchne  
s pískem do królewstva.

## MLÁDENCŮM A PANNÁM

Pokud je móda v šose, v čepci,  
módníkům darmo kázat nechci.  
Však ono jich pak nechá módy dost,  
až bude v módě rozum, poctivost.

## TRIPLEX IMMACULATIO[**\[18\]**](../Text/epigrami_020.html#_ftn18)

Nebyl doma celý rok pan Kojata  
a přec žena porodila trojčata.  
Divil se pan farář velice,  
že ji zastínila svatá Trojice.

## INDIFERENTSKÝ

O stálost a věrnost  
nepadej v rozpaky,  
miluj, holka, všechny  
a mne miluj taky.  
  

Déšť na všechny padá,  
slunce všechněm svítí,  
nechci tě, má milá,  
sám jediný míti.

## UMGANG MIT MENSCHEN[**\[19\]**](../Text/epigrami_020.html#_ftn19)

Také tobě, N\*\*, radu dám:  
nemluv před lidmi o sobě sám.  
Neboť jest to proti zdvořilosti  
mluvit o neřádu v společnosti.

## VTIP A BŘICH

Ztloustl Kuba jako soudek,  
dal mu Bůh dobrý žaloudek;  
kdyby mu byl Bůh dal vtip,  
byl by suchý jako šíp.

## SATIRIK PŘED SOUDNOU STOLICÍ

„Pročpak nepíšeš jako všichni jiní,  
pročpak tvé péro černí jen a špiní?“  
„Ale, vy páni kritikáři,  
vždyť ho namáčím v kalamáři.“

## SYMPATETICKÉ LÉČENÍ

Bodne-li tě žihadélkem včela,  
vlož na ránu hned  
její vlastní med;  
bodne-li tě epigramská střela,  
vlož na ránu – prostředek máš jistý –  
chumáč vlasů z epigramatisty.

</section>

[^1]: Definitio disciplinaris – věroučná definice.

[^2]: Perfectibilitas fidei catholicae – dokonalost katolické víry.

[^3]: Aus ihren Werken werder ihr sie erkennen – podle jejích skutků poznáte ji.

[^4]: Demonstratio miraculorum – důkaz zázraků.

[^5]: Ecclesia militans – církev bojující.

[^6]: Evangelium sophisticum – sofistikované, chytrácké evangelium.

[^7]: Societas Jesu – Tovaryšstvo Ježíšovo.

[^8]: Vetus testamentum praefiguravit Novum – Starý zákon, předobraz Nového.

[^9]: Erdengötter – zemští bohové.

[^10]: Oberstlandesamtsprojekt – návrh nejvyššího zemského úřadu.

[^11]: Ins Stammbuch Sr Hochgeboren – do památníku Jeho Výsosti.

[^12]: Figura inversionis – způsob obratu.

[^13]: Ius regale – panovnické právo.

[^14]: _Professor iuris examinans dicit –_ Zkoušející profesor práva praví.

[^15]: _Studiosus respondens dicit –_Odpovídající student praví.

[^16]: Verba docent, exempla trahunt – slova poučují, příklady táhnou.

[^17]: Antigall – rozuměj Gall = Havel (Havlíčkův pseudonym).

[^18]: Triplex immaculatio – trojnásobná neposkvrněnost.

[^19]: Umgang mit Menschen – styk s lidmi.

[^20]: Beata Virgo Maria jesuitis salutem – Blahoslavená Panna Maria pozdravuje jezuity.

[^21]: Les Bohémiens et les Caraïbes – Cikáni a moderní Karibové (indiánští lidojedi).

[^22]: Landtag – zemský sněm.

[^23]: Comparatio a maiori ad minus – přirovnání většího k menšímu.

[^24]: _Kollarus_, poeta magnus nec non philantropus slavicus – Kollár, velký básník a slovanský. Lidumil.

[^25]: _Gallus Borovianus_, qui habet malum cor – Havel Borovský, který má špatné srdce.

[^26]: **Kollarus** oculos sursum tollit et dicit rimum – Kollár zvedne oči vzhůru a říká rým.

[^27]: **Gallus procurrit** in scenam et despicienter dicit rimum – Havel vyběhne na scénu a s pohrdáním říká rým.

[^28]: Initium sapientiae – počátek moudrosti.

[^29]: Ex ungue leonem – podle drápu poznáš lva.

[^30]: Versus memoriales  – verše k zapamatování.
