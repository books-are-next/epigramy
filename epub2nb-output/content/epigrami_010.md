---
title: Múzám D\. D\. D\.
contentType: poetry
---

<section>

## PRAŽSKÉ VYSOKÉ ŠKOLY

On:

Dvě fakulty v Klementině!  
Dvě fakulty v Karolíně!  
Nač ten rozdíl? Nevím na mou kuši,  
jak by se to vyložiti mělo?! –

Já:

Klementinské zabíjejí duši,  
karolínské tělo.

## VERBA DOCENT, EXEMPLA TRAHUNT[**\[16\]**](../Text/epigrami_020.html#_ftn16)

„Co sám nerad, nečiň jinému!“  
žáku pravil kantor kdesi,  
třepaje ho za pačesy.

## ANTIGALL[**\[17\]**](../Text/epigrami_020.html#_ftn17)

Na dar Ducha nic nedbejte,  
hodně díla nadělejte.  
Pak po smrti na vše lehce  
orgán ňáký najdou v lebce.

## PREPARANDA

Výklady kantora Doubravy  
snadno chápe hned  
každý žák, i třebas bez hlavy,  
má-li jenom hřbet.

## SKEPTICKÁ MODLITBA

Bože milý!  
Jsi-li?!  
Chraň duši mou!  
Mám-li jakou!?…

## ORIGINÁLNOST

(Monolog velikého muže před vynalezením nového pravopisu)

Není nad původnost,  
každý po ní touží,  
lidé chodí přes most,  
to já půjdu louží.

## KVALIFIKACÍ X., PROFESORA HISTORIE

Umí historii, věřte mně,  
střední sice jenom prostředně,  
starou zato však již zapomněl,  
škoda jen, že k nové nedošel.

## UČENÝ EPIGRAM Z RUŠTINY

On:

V akademii nauk  
předsedou kníže Dunduk?!!

Já:

Jakpak by tam neseděl  
kníže pán, když má p…

             (Puškin)

## NOVÉ KACÍŘSTVÍ

Evě radil v ráji duch:  
„Recipe“ jabko, budeš Bůh!“  
Však to nebyl žádný jiný  
nežli doktor medicíny.

## AKADEMIE PŘÍRODNÍCH VĚD

Naše akademie od svého původu  
pořád zkoumá jen a zkouší přírodu;  
jenom to je, milí braši, bída,  
příroda jí málo odpovídá.

## DAGUERROTYP

Leccos malíři vyvedli,  
jenom světlo nedovedli.  
Teď se na ně světlo rozhněvalo  
a samo se do malířství dalo.

## TEXT K HARMONII SFÉR

Slyším jak Pythagoras  
hvězdy zpívat takto zas:  
„Kolem, kolem vždy letíme,  
proč, kam, kudy, dobře víme,  
astronomům nepovíme!“

## ALLAH KEBIR

„Zdaliž neprodávají dva vrabce za halíř,  
a jeden z nich nepadne na zem bez vůle Otce nebeského.“  
                      Ježíš, Mat. X. 29

Pořád vedou hořké žalosti  
básníci nad ztrátou mladosti;  
včerá jim dal Pán Bůh dekret s třapcem:  
„Budiž tedy básník věčným chlapcem!“

## HUDCI K SVÁTKU

Kýž ti Pán Bůh za tvých houslí zvuky  
místo dvou dát ráčí čtyry ruky.  
To ti přeju k svátku srdcem, duší,  
bys si mohl hraje zacpat uši.

## POETA LAUREATUS

Slavils na své idylické lýře  
mléko, trávu, kozy a pastýře;  
pročež kladem na tvou hrobku  
věnec slávy z kozích bobků.

## OBYČEJNÝ ČESKÝ LITERÁTOR VECE:

„Kritika ať u nás ještě nevystoupí,  
by nevěděl venkov, že jsme v Praze hloupí.“  
Já: Děckem jest – díš – obecenstvo naše;  
a tvé spisy? – Ty jsou tedy kaše.

## Z NEJNOVĚJŠÍ LITERATURY

Kusy srdce pro kuchařky jsou vydané;  
jsou-li z masa – na zadělávané;  
jsou-li papírové – nač? –  
Aspoň pod koláč! –

</section>

[^1]: Definitio disciplinaris – věroučná definice.

[^2]: Perfectibilitas fidei catholicae – dokonalost katolické víry.

[^3]: Aus ihren Werken werder ihr sie erkennen – podle jejích skutků poznáte ji.

[^4]: Demonstratio miraculorum – důkaz zázraků.

[^5]: Ecclesia militans – církev bojující.

[^6]: Evangelium sophisticum – sofistikované, chytrácké evangelium.

[^7]: Societas Jesu – Tovaryšstvo Ježíšovo.

[^8]: Vetus testamentum praefiguravit Novum – Starý zákon, předobraz Nového.

[^9]: Erdengötter – zemští bohové.

[^10]: Oberstlandesamtsprojekt – návrh nejvyššího zemského úřadu.

[^11]: Ins Stammbuch Sr Hochgeboren – do památníku Jeho Výsosti.

[^12]: Figura inversionis – způsob obratu.

[^13]: Ius regale – panovnické právo.

[^14]: _Professor iuris examinans dicit –_ Zkoušející profesor práva praví.

[^15]: _Studiosus respondens dicit –_Odpovídající student praví.

[^16]: Verba docent, exempla trahunt – slova poučují, příklady táhnou.

[^17]: Antigall – rozuměj Gall = Havel (Havlíčkův pseudonym).

[^18]: Triplex immaculatio – trojnásobná neposkvrněnost.

[^19]: Umgang mit Menschen – styk s lidmi.

[^20]: Beata Virgo Maria jesuitis salutem – Blahoslavená Panna Maria pozdravuje jezuity.

[^21]: Les Bohémiens et les Caraïbes – Cikáni a moderní Karibové (indiánští lidojedi).

[^22]: Landtag – zemský sněm.

[^23]: Comparatio a maiori ad minus – přirovnání většího k menšímu.

[^24]: _Kollarus_, poeta magnus nec non philantropus slavicus – Kollár, velký básník a slovanský. Lidumil.

[^25]: _Gallus Borovianus_, qui habet malum cor – Havel Borovský, který má špatné srdce.

[^26]: **Kollarus** oculos sursum tollit et dicit rimum – Kollár zvedne oči vzhůru a říká rým.

[^27]: **Gallus procurrit** in scenam et despicienter dicit rimum – Havel vyběhne na scénu a s pohrdáním říká rým.

[^28]: Initium sapientiae – počátek moudrosti.

[^29]: Ex ungue leonem – podle drápu poznáš lva.

[^30]: Versus memoriales  – verše k zapamatování.
